---
title: SDAC compie 10 anni e non si ferma
date: 2025-12-31T00:00:00+01:00
author: Alessandro SDAC
excerpt: ""
cover_image: /images/uploads/placeholder.jpg
cover_fit: cover
cover_position: center
tags:
  - cinema
---
Con la fine di questo 2025, sento il bisogno di condividere una riflessione e un sincero ringraziamento agli studenti, agli ex studenti, ai docenti, agli ex docenti, ai collaboratori, ai partner, ai simpatizzanti e a tutte le persone che seguono e hanno seguito e supportato la SDAC in questi 10 anni di gestione da parte dell'Associazione Indie Club.

Entrando nel 2026, la Scuola d’Arte Cinematografica di Genova ha superato il decimo anno di attività con la direzione mia e dei miei collaboratori, ed entrando ormai nell'undicesimo anno, posso esprimere con orgoglio e molta soddisfazione una consapevolezza nuova: quella di aver consolidato la scuola come punto di riferimento per la formazione cinematografica in Liguria, e non solo.

Ogni anno accogliamo decine di studenti che arrivano non solo dal territorio ligure, ma da tutta Italia e anche dall'estero. Questo è stato ed è motivo di grande soddisfazione perchè racconta una proposta formativa che viene riconosciuta seria, coerente e capace di parlare a chi vuole davvero mettersi in gioco.

Tutto questo è possibile grazie al professionale e coinvolto lavoro dei docenti e dei collaboratori, che con estrema attenzione portano avanti i corsi e la formazione degli studenti, condividendone con loro visione e metodo.

In questi anni la crescita della SDAC è andata oltre la sola didattica: partnership, progetti culturali, rassegne e collaborazioni hanno permesso alla scuola di inserirsi sempre di più nel tessuto culturale ligure, contribuendo attivamente alla sua vitalità.

Mi colpisce ogni anno vedere appassionati, giovani e meno giovani, scegliere di studiare cinema, e confrontare le loro competenze (diverse) al fine di lavorare insieme, formando una troupe, e arrivare a un risultato comune.

Dal 2014 sono stati realizzati centinaia di cortometraggi, girati in tutta la Liguria, che hanno contribuito anche alla valorizzazione del territorio e delle sue eccellenze, ed è altrettanto gratificante osservare cosa accade dopo la scuola: ex studenti che proseguono la carriera nel settore cinematografico, altri che costruiscono una propria identità come videomaker o produttori audiovisivi, altri ancora che animano associazioni culturali, circoli, proiezioni e momenti di confronto.

È la dimostrazione che il lavoro della SDAC non si esaurisce con la fine di un corso: le competenze acquisite diventano strumenti per percorsi personali, diversi e autentici.

Chiudiamo questo 2025 con numeri importanti e con la consapevolezza di aver costruito qualcosa di solido, grazie a chi ci ha sostenuto e continua a sostenerci (gli studenti ed ex studenti per primi). Guardiamo al 2026 con fiducia, energia e la volontà di continuare a crescere.

Grazie a chi continua a credere nella Scuola d’Arte Cinematografica di Genova e buon 2026!



Alessandro Bellagamba

Direttore SDAC - Scuola D'Arte Cinematografica



<figure class="article-figure full lg">

  <img src="/images/uploads/foto 10 anni SDAC.jpg" alt="Descrizione immagine" />

  <figcaption>Didascalia opzionale</figcaption>

</figure>
